Dierenwelzijn huis- en hobbydieren
Houders, verkopers en fokkers van huisdieren moeten zich houden aan regels over bijvoorbeeld verzorging. U mag vanaf 1 januari 2024 alleen dieren houden, verkopen of fokken die op de huis- en hobbydierenlijst staan. 

Huis- en hobbydierenlijst
Niet alle dieren zijn geschikt als huisdier. Sommige dieren kunnen ziektes overdragen of zijn gevaarlijk. Andere dieren hebben bijzondere of ingewikkelde verzorging nodig. Daarom is in Nederland gewerkt aan een huis- en hobbydierenlijst. Vroeger heette dit de positieflijst. De huis- en hobbydierenlijst is samengesteld met hulp van 2 onafhankelijke commissies. 

Toegestane zoogdieren vanaf 1 januari 2024
Het ministerie van Landbouw Natuur en Veehouderij (LNV) publiceerde op 6 juli 2022 een huis- en hobbydierenlijst voor zoogdieren. U mag dieren die hierop staan vanaf 1 januari 2024 kopen, houden of verkopen. Heeft u op 1 januari 2024 een zoogdier dat niet op de lijst staat? Dan mag u het dier houden tot het overlijdt. Maar u mag vanaf 1 januari 2024 niet meer met het dier fokken. 

Lijst voor vogels, amfibieën en reptielen
Voor vogels, amfibieën en reptielen komen later positieflijsten. Tot die tijd mogen deze dieren gehouden worden.

Regels voor het houden van huisdieren
Wie een huisdier heeft, moet daar goed voor zorgen. De belangrijkste regels voor het houden van huisdieren gaan over:

Huisvesting van dieren
Het dier moet in een geschikte ruimte worden gehouden. Zo moet er voldoende bewegingsvrijheid zijn zodat het niet onnodig lijdt.
Verzorging van dieren
Houders moeten er bijvoorbeeld voor zorgen dat het dier goed voer en voldoende water krijgt. En dat een dier medische verzorging krijgt als dat nodig is.
Verkoop van dieren
Verkopers mogen geen huisdieren verkopen aan personen onder de 16 jaar. Dieren mogen niet in een etalage staan. En een verkoper moet schriftelijke informatie afgeven aan een klant over het verkochte dier.
Registratie van dieren
Eigenaren van honden moeten hun hond binnen 7 weken na de geboorte laten chippen en registreren. Ook voor hobbydieren en paarden geldt een identificatie- en registratieplicht.
Fokken van dieren
Fokken met dieren die ernstige afwijkingen of ziekten hebben is verboden. Of met dieren die ernstige gedragsafwijkingen hebben. Voor het fokken met kortsnuitige honden zijn in 2019 een aantal voorwaarden opgesteld. Deze voorwaarden helpen de Nederlandse Voedsel- en Warenautoriteit (NVWA) en de Landelijke Inspectiedienst Dierenbescherming (LID) bij de handhaving. De voorwaarden zijn terug te vinden in het rapport  ‘Fokken met kortsnuitige honden’.

Ingrepen bij dieren
De wet verbiedt ingrepen bij een dier die een lichaamsdeel verwijderen of beschadigen, behalve als dit medisch noodzakelijk is. Maar sommige ingrepen mogen wel. Bijvoorbeeld oormerken bij varkens of ingrepen om het dier onvruchtbaar te maken. In het Besluit diergeneeskundigen en het Besluit houders van dieren staat welke ingrepen wel of niet mogen.

Extra regels voor hobbydieren
Hobbydieren zijn landbouwdieren die in kleine aantallen en zonder commercieel doel worden gehouden. Bijvoorbeeld schapen, geiten, runderen, varkens en kippen. Voor deze dieren gelden soms andere regels dan voor huisdieren.

Voor het vervoer van hobbydieren gelden regels. Bijvoorbeeld voor reis- en rusttijden. Overtreden eigenaren deze regels? Dan kan de NVWA een bestuurlijke boete geven.
Eigenaren van dieren moeten naar een dierenarts als een dier ziek is. Is er besmettingsgevaar? Dan moeten eigenaren van hobbydieren de dierziekte melden bij de NVWA (Nederlandse Voedsel- en Warenautoriteit);
De huisvesting van hobbydieren moet aan een aantal eisen voldoen. Bijvoorbeeld eisen aan de afmeting. Dit staat in het Besluit houders van dieren.
Eigenaren van hobbydieren moeten hun dieren laten identificeren en registreren. Zo zijn de dieren en hun plaats van herkomst snel te vinden. Bijvoorbeeld bij de uitbraak van een besmettelijke dierziekte.
Plannen kabinet voor verbod dieren die lijden onder uiterlijk
Sommige huisdieren lijden onder hun uiterlijk. Katten met vouwoortjes hebben bijvoorbeeld een kraakbeenafwijking. Dat veroorzaakt pijn. Daarom wil het kabinet een verbod op het houden van huisdieren die lijden onder hun uiterlijk. Zo wordt dierenleed voorkomen. Het verbod wordt nog uitgewerkt voor katten en honden.

Het kabinet werkt daarnaast aan een verbod op het tonen van deze dieren in reclames, advertenties en op sociale media. Dat verbod zal ook gelden voor honden en katten die door hun uiterlijke kenmerken een groter risico lopen op gezondheidsproblemen. Door de dieren minder te tonen, hoopt het kabinet de vraag naar ongezonde dieren te verminderen. Een voorstel voor de twee verboden wordt op dit moment verder uitgewerkt. Daarna moeten de Tweede Kamer en Eerste Kamer dit nog goedkeuren.



Dieren op de huis- en hobbydierenlijst
Gepubliceerd op:
12 februari 2015
Laatst gecontroleerd op:
21 april 2023
Hoort bij:
Dieren en natuur
Niet alle dieren zijn geschikt als huisdier. Sommige dieren hebben ingewikkelde verzorging nodig of ze kunnen ziektes overdragen. En sommige dieren zijn gevaarlijk. Op de huis- en hobbydierenlijst vindt u zoogdiersoorten die geschikt zijn als huisdier. Dieren die hierop staan mag u houden. 

Op deze pagina:

De huis- en hobbydierenlijst

Zoogdieren die niet op de lijst staan

Beoordeling van zoogdiersoorten

Advies van het college

Controle regels huis- en hobbydierenlijst

Meer weten

Vragen over de huis- en hobbydierenlijst?
We verwachten dat de lijst 1 januari 2024 ingaat. Houdt u een vogel, amfibie of reptiel? De bedoeling is dat hier later lijsten voor komen. Tot die tijd mag u deze dieren houden. Als hierover meer bekend is, ziet u dit op deze website.

De huis- en hobbydierenlijst
Deze lijst vervangt de positieflijst. Op de huis- en hobbydierenlijst staan de zoogdiersoorten die geschikt zijn om te houden. Deze dieren mag u ook na 1 januari 2024 kopen, houden of verkopen. En u mag er mee fokken.
 

Huis- en hobbydierenlijst
Soort (Nederlands)			Soort (Latijn)
Afrikaanse dwergrelmuis		Graphiurus murinus
Algerijnse gerbil			Gerbillus nanus
Alpaca						Vicugna pacos
Bleke gerbil				Gerbillus perpallidus
Bruine rat					Rattus norvegicus
Bunzing						Mustela putorius
Cavia						Cavia porcellus
Chinese dwerghamster		Cricetulus barabensis / griseus / pseudogriseus
Chinese waterree			Hydropotes inermis
Dwergrenmuis				Gerbillus amoenus
Ezel						Equus asinus
Fret						Mustela putorius furo
Geit						Capra aegagrus hircus
Goudhamster					Mesocricetus auratus
Grote Egyptische renmuis	Gerbillus pyramidum
Harrington's gerbil			Taterillus harringtoni
Hond						Canis lupus familiaris
Huiskat						Felis silvestris catus
Huismuis					Mus musculus
Kameel						Camelus bactrianus
Konijn						Oryctolagus cuniculus domesticus
Lama						Lama glama
Mongoolse gerbil			Meriones unguiculatus
Noordafrikaanse renmuis		Gerbillus garamantis
Paard						Equus caballus
Rund						Bos taurus
Schaap						Ovis aries
Varken						Sus scrofa domesticus
Waterbuffel					Bubalus arnee bubalis
Woestijnslaapmuis			Eliomys melanurus
 

Zoogdieren die niet op de lijst staan
Er komt een overgangsregeling voor dieren die niet op de lijst staan. Heeft u op 1 januari 2024 een zoogdier dat niet op de lijst staat? Het is belangrijk dat u kunt bewijzen dat u het dier al had. U mag het dier dan houden tot het doodgaat. Deze dieren mag u niet loslaten in de natuur. En vanaf 1 januari 2024 mag u niet meer fokken met soorten die niet op de lijst staan.

Beoordeling diersoort
Heeft u een zoogdier dat nog niet is beoordeeld? Of wilt u dat een diersoort opnieuw wordt beoordeeld? U kunt hiervoor binnenkort een aanvraag doen op deze pagina. Als we meer informatie hebben, leest u dit op onze website.

Beoordeling van zoogdiersoorten
De Wetenschappelijke Adviescommissie Positieflijst en het Adviescollege Huis- en Hobbydierenlijst (college) hebben de huis- en hobbydierenlijst gemaakt. De adviescommissie ontwikkelde een methode (toetsingskader) om de dieren te beoordelen. Hiermee beoordeelde het Adviescollege ruim 300 zoogdiersoorten. Dit zijn alle soorten waarvan we weten dat ze in Nederland worden gehouden.

Risicoklasse
In de beoordelingen staat bij elk diersoort een risicoklasse. U mag soorten houden uit risicoklasse A, B of C. Bij deze soorten zijn de risico’s aanvaardbaar. Deze dieren staan op de huis- en hobbydierenlijst. Diersoorten uit de risicoklassen D, E en F staan niet op de lijst. Deze soorten mag u niet houden, behalve als ze gedomesticeerd zijn. Deze dieren zijn gewend aan het leven dichtbij de mens. Er is veel kennis over het houden van deze dieren.

Zoeken in de lijst
In de lijst staan de Latijnse namen van de diersoorten. Zorg daarom dat u de Latijnse naam van uw dier weet. Hiermee zoekt u in de inhoudsopgave. De namen staan op alfabetische volgorde. Als u op de naam klikt, ziet u de beoordeling van dit dier.


Beoordelingen van de zoogdiersoorten

PDF document | 11.1 MB
Een aantal zoogdiersoorten zijn niet beoordeeld. Bijvoorbeeld apen, tijgers en leeuwen. Hiervan weten we al dat u ze niet mag houden. Dit staat in de Wet natuurbescherming.

Advies van het college
Wilt u weten waarop de dieren beoordeeld zijn? En wat elke risicoklasse of risicocategorie betekent? Lees meer in het advies van het college.


Advies Adviescollege huis- en hobbydierenlijst Zoogdieren

PDF document | 1.94 MB
Controle regels huis- en hobbydierenlijst
De Landelijke Inspectiedienst Dierenbescherming (LID), (dieren)politie en de Nederlandse Voedsel- en Warenautoriteit controleren of u zich aan de regels houdt. Dit doen zij vanaf het moment dat de lijst ingaat. Het kost tijd om de wetten en regels aan te passen. Daarom gaat de lijst vanaf 1 januari 2024 in. Dit geeft u ook de tijd om uw situatie aan te passen. Fokt u nu bijvoorbeeld soorten die niet op de lijst staan? Dan weet u dat dit binnenkort niet meer mag.